Το Scratch είναι μία νέα γλώσσα προγραμματισμού με την οποία μπορούν να φτιαχτούν διαδραστικές ιστορίες, 
τέχνη, προσομοιώσεις, παιχνίδια εύκολα και γρήγορα και να γίνουν κοινά διαθέσιμα online.

Το Scratch είναι ιδανικό για αρχάριους προγραμματιστές και γι'αυτό είναι μια εξαιρετική μελέτη περίπτωσης. 
Οι αρχάριοι προγραμματιστές μπορούν εύκολα και γρήγορα να δημιουργήσουν, ενώ ταυτόχρονα μαθαίνουν να σκέφτονται προγραμματιστικά. 
Βοηθάει τα νέα άτομα να σκέφτονται δημιουργικά, να αιτιολογούν συστηματικά και να εργάζονται συλλογικά - απαραίτητες ικανότητες
της ζωής στον 21ο αιώνα. (Maloney et al., 2008)

Το Scratch βέβαια δεν είναι το πρώτο προγραμματιστικό περιβάλλον και γλώσσα που έχει ως στόχο αρχάριους προγραμματιστές. 
Χρησιμοποιεί την ιδέα της Logo αλλά αντικαθιστά τον κώδικα με μια προσέγγιση drag-and-drop εμπνευσμένη από τα LogoBlocks 
και τα EToys.

Είναι ένα project του Lifelong Kindergarten group στο MIT με επικεφαλή τον Mitchel Resnick και πρωτοεμφανίστηκε 
το καλοκαίρι του 2007. Το λογισμικό διανέμεται δωρεάν για διαφορετικά λειτουργικά συστήματα (Windows, Mac OS X ή Linux) 
και η εγκατάστασή του είναι πολύ απλή. Σήμερα χρησιμοποιείται ευρέως για τη διδασκαλία του προγραμματισμού, ενώ η διάδοσή του 
είναι ταχύτατη.

Έχει σχεδιαστεί ειδικά για παιδιά 8 με 16 ετών, αλλά χρησιμοποιείται από άτομα όλων των ηλικιών. Εκατομμύρια ανθρώπων 
δημιουργούν έργα scratch σε διάφορα περιβάλλοντα (σπίτια, σχολεία, μουσεία, βιβλιοθήκες...).

Η ικανότητα να κωδικοποιείς προγράμματα υπολογιστών είναι ένα σημαντικό μέρος της παιδείας στην σημερινή κοινωνία. 
Όταν τα άτομα μαθαίνουν να κωδικοποιούν στο scratch, μαθαίνουν σημαντικές στρατηγικές επίλυσης προβλημάτων, σχεδίασης έργων, 
και επικοινωνίας ιδεών.

To Scratch χρησιμοποιείται σε περισσότερες από 150 διαφορετικές χώρες και είναι διαθέσιμο σε περισσότερες από 40 γλώσσες.

Ενδεικτικά μπορούμε να αναφέρουμε ότι στην ιστοσελίδα του Scratch (http://scratch.mit.edu/) υπάρχουν γύρω στα 15.000.000 
εγγεγραμμένα μέλη και γύρω στα 18.000.000 shared projects.

Στο scratch οι χρήστες συνδέουν μαζί διάφορες κατηγορίες από "δομικά στοιχεία" (π.χ. βρόχους, μεταβλητές) για να δημιουργήσουν
γρήγορα κινούμενα σχέδια, παιχνίδια και τέχνη. Τα δομικά στοιχεία συνδέονται μαζί μόνο αν είναι συντακτικά κατάλληλα. 
Οι χρήστες μπορούν να εργαστούν τόσο μεμονωμένα όσο και σε μικρές ομάδες.

Είναι αποτελεσματικό ως εργαλείο εκμάθησης διότι ενσωματώνει αρκετές αποτελεσματικές πρακτικές: χρησιμοποιεί hands-on, 
ενεργητική μάθηση, είναι οπτικά ελκυστικό και επιτρέπει στους χρήστες να εκφράσουν την δημιουργικότητά τους και να 
δημιουργήσουν τις δικές τους εμπειρίες, δίνει άμεση και κατανοητή ανατροφοδότηση και επιτρέπει στους χρήστες να αποφύγουν 
σφάλματα σύνταξης χωρίς να εστιάζουν σε μικρολεπτομέρειες, δίνοντας τους την ευκαιρία να επικεντρωθούν σε διαδικασίες και 
έννοιες.

Ένα project Scratch περιλαμβάνει ένα σταθερό background και ένα αριθμό από κινητά στοιχεία (sprites). 
Κάθε αντικείμενο περιέχει το δικό του σύνολο εικόνων, ήχων, μεταβλητών και σεναρίων. Αυτή η οργάνωση επιτρέπει την 
γρήγορη εξαγωγή και ανταλλαγή από sprites.

Ο προγραμματισμός γίνεται σύρωντας command blocks από μια παλλέτα στο παράθυρο scripting και την συναρμολόγησή τους, 
όπως τα κομμάτια των puzzle, ώστε να δημιουργηθούν "στοίβες" από blocks. Κάθε ξεχωριστό block ή στοίβα από blocks μπορεί να 
τρέξει κάνοντας διπλό-κλικ πάνω της. Διάφορα hat  blocks μπορούν να τοποθετηθούν στην κορυφή κάθε στοίβας από blocks για να 
ενεργοποιηθεί αυτή η στοίβα σε απάντηση ενός τρέχοντος συμβάντος. Πολλαπλές στοίβες μπορούν να τρέξουν την ίδια στιγμή και 
έτσι πολλοί χρήστες κάνουν χρήση πολλαπλών threads χωρίς να το καταλαβαίνουν.
